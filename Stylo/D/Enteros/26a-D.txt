El diciplo pregunto a su maestro e dixo maestro querria saber de ti por que razon alça el clerigo el cuerpo de dios en la misa con las manos contra suso respondio el maestro e dixo yo te lo dire sepas qu esto se faze por lo que el nuestro señor fizo el jueves de la cena quando estava comiendo con sus deciplos tomo el pan en las sus manos e bendixo lo e dio gracias al su padre e dixo este es el mi cuerpo que yo di por vos en remision de vuestros pecados e desi partio lo e dio gelo a comer por que fuesen firmes en el su amor E desi tomo el caliz en sus santas manos lleno de vino e bendixo lo e dixo les tomad e beved qu esta es la mi sangre del mi nuevo testamento que por vos e por otros muchos sera derramada en remision de los vuestros pecados e de todos los otros pecadores del mundo E quando el esto dixo menbro se el de tres cosas e son estas la primera de como tomara carne por nos e quan mano abaxamiento tomara en si por fazer esto la segunda en como avia de morir que se le iva llegando la ora en que se avia de conplir la su pasion e la su muerte la tercera en como avie de resçucitar e despues sobir a los cielos e ellos que fincarian señores fasta que los llamase para el regno del su E por esto les quiso dexar este santo sacramento entre tanto con que tomasen confuerto fasta que ellos fuesen confirmados en el su amor por el spiritu santo que les avia de enbiar E por esta razon que te yo digo quando viene el clerigo a alçar el cuerpo de dios dize el clerigo aquellas palabras que te yo dixe las que dixiera nuestro señor a sus apostoles que aquel era el su cuerpo e desque las a dicho alça lo contra el cielo e el alçar es a semejança de quando pusieron a nuestro señor en la cruz e de quando subio a los cielos en aquella carne mesma que tomo de su madre santa Maria en cuya figura se torna aquel pan santo consagrado el qual se faze en el su nonbre e fazemos d el ofrenda e presente al su padre por que nos confirme e nos de aquellas peticiones santas que de suso te dixe E desque el clerigo lo a alçado torna lo a aquel lugar do lo tomo e esto es a semejança de quando se torno Jesucristo al lugar donde vino e de alli a de venir el dia del juizio a judgar el mundo E por eso fallamos que dixo en un evangelio Nemo ascendit in celo nisi qui descendit de celo que quiere dezir que ninguno non sube al cielo si non aquel que desciende del cielo E fallamos otro si en las estorias de los apostoles e de los nazarenos que aquel dia qu el subio al cielo andavan los angeles en figuras de mancebos vestidos de blanco e dezian a grandes bozes que lo oian todo?? Viri galiley qui dmiramini aspicientes in celum hic ihesus quid adsuntus est in celum sic venied quemadmodum nin estis eum euntem in celum que quiere dezir varones de galilea por que vos maravillades e estades catando contra el cielo este es Jesucristo el qual veedes vos que es tomado de entre vos e levado al cielo asi como lo veedes vos sobir alla asi verna a judgar vos aquel dia qu es ordenado E por esta razon mio fijo alça el preste el cuerpo de dios en la misa e lo abaxa despues que lo a alçado
