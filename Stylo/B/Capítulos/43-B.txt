regunto el decipulo a su maestro e dixo maestro ruego te que me digas la alma quando va a paraiso si va aquella orden en que es aquel angel que la guarda o si sube a mas alto o a mas baxo respondio el maestro yo te lo quiero dezir sepas que quando dios fizo las ordenes de los angeles ordeno que fuesen nueve como agora son de cada una d estas nueve ordenes cayoron muchos e fincaron muchos e el nuestro señor que es fazedor e ordenador de todo entendio que avia mester de enchir se aquellas siellas por que non fincasen vazias e para mientes como aquellos que cayoron de aquellas siellas eran espiritus angelicos que se perdioron por sobervia e por desconocencia de dios que avia mester que posiesen y espiritus que oviesen omildat e por esta razon fizo el nuestro señor Jesucristo a Adan que la generacion que d el veniese que aquellas almas que fuesen salvas e que de aquellas que se inchesen aquellas siellas que fueron vazias por que se perdioron los espiritus angelicos e que se cobrasen los espiritus de las almas de los ombres ca segund que nos fallamos la cosa del mundo que mas faz salvar la alma del ombre es humildat por ende fallamos que dixo la virgen santa Maria en el salmo que dixo de manificad en el vieso que comiença e dize asi quier dezir dios cato la omildat de la su sierva por eso me diran bien aventuradas todas las generaciones e por ende mio decipulo sabe por cierto que la cosa del mundo por que la alma mas gana es por humildat que a la ora que ella a en si humildat luego a en si conocencia del amor de dios e de la conocencia vien el amor e del amor vien el temor por ende mio decipulo sepas por cierto que los espiritus angelicos perdioron lo por desconocencia de dios que lo fezioron por que lo venioron a desconocer e a desobedecer e aquellas sus siellas que fueron vazias seran llenas de las almas que se salvan por conoscer a dios e estas non van a otra orden nin a otro lugar si non a aquellas siellas mismas que son vazias e alli es asentada cada una en su lugar por aver abondamiento de la tierra e gloria de dios para sienpre
