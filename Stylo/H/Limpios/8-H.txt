Dixo el diciplo maestro quiero te fazer una pregunta ruego te que me respondas a ella E dixo el maestro di lo que quisieres dixo el diciplo la demanda que te yo quiero fazer es esta qu el alma del ombre si esta en su logar o si esta en todo el cuerpo Respondio el maestro yo te lo dire el alma es espiritu de vida que dios metio en el cuerpo del ombre E segunt dizen los sabios la su casa donde ella esta mas raigada es en el coraçon del ombre e esto puedes ver en el coraçon del ombre muerto Ca todo el coraçon esta preso del alma de su virtud mas como quier que aquel lugar es suyo mas señalado que otro ninguno por todo el cuerpo se estiende la su virtud Ca non ha ombre que pudiese mandar el su mienbro de los del cuerpo si non por la virtud del alma que gelo faze fazer E asi como el alma pone en la virtud para fazer lo asi enbia luego la virtud para que se faga e amostrar te lo ha lo que contesce cada dia en que puedes ver que asi es como lo yo digo para mientes el ombre que muere naturalmente en su lecho E veras en el asi como se le arrinca el alma del coraçon para sallir asi muere luego el cuerpo de las rodillas a yuso e quanto mas va subiendo tanto mas finca el cuerpo muerto en pos d ella e finca muy frio e muy pesado
