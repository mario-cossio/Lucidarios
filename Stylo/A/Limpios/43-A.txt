E pregunto el dicipulo e dixo ruego te maestro que me digas el alma quando va al paraiso si va aquella orden onde es el angel que la goardo o si sube a mas alto logar o a mas vaxo respondio el maestro yo te lo dire sepas que quando dios fizo las ordenes de los angeles ordeno que fuesen nueve como agora e de cada una d estas ordenes cayeron muchos e fincaron muchos e el nuestro señor que es fazedor e ordenador de todo el entendio que avie menester de inchir se aquellas siellas por que non fuesen vazias e paro mientes como aquellos que cayeron de aquellas siellas eran spiritus angelicos e que se perdieron por subervia e por desconocencia que avia menester de poner y spiritus que oviesen en si umildad E por esta razon fizo el nuestro señor Adam que de la generacion que d el veniesen E que de aquellas almas que d el viniesen que fuesen salvas de aquellas se inchiesen aquellas siellas que fueron vazias que como de alli se perdieron los otros spiritus angelicos que se cobrasen por los espiritus de las almas de los ombres ca segund nos fallamos la cosa del mundo que mas faze salvar el alma del omen que es umildat E por eso fallamos que dixo santa Maria en un cantico que dixo de manificat que quiere dezir que por que acato la umildat de la su sierva por ende me dizen vien aventuradas son todas las generaciones por ende mio dicipulo sabe por cierto que la cosa del mundo por qu el alma mas gana es por umildat que a la ora que ella ha en si umildat luego ha conoscencia e de la conoscencia viene a conoscer su fazedor que la fizo e la crio de non nada e esta conoscencia trahe y el amor e del amor viene al temor por ende lo que perdieron los spiritus angelicos por desconoscencia aquellas sus siellas que fueron vazias seran llenas de almas que se salvan por conoscencia e estas non van a otra orden nin a otro logar si non a aquellas siellas mismas que son vazias e alli es asentada cada una en su logar por aber abondamiento de la gloria de dios para sienpre jamas
