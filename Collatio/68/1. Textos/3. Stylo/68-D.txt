Pregunto el diciplo e dixo maestro querria saber de ti por que razon non a el capon cresta como el gallo e como quiera que el sea crastrado tengo que por eso non avia por que non aver cresta como el gallo respondio el maestro e dixo esto te dire yo por que es como quiera que a la cima todo es por razon de la castradura que le fazen pero sin esto quiero demostrar por que razon es el gallo naturalmente a la cabeça umida e caliente e por razon de la calentura le nasce la cresta sin cabellos e por esto veras al gallo que por la gran calentura que a en si e por la gran umidat que faze muchos fijos e quando vienen que lo castran pierde la calentura grande que a en si e torna a aver umidat de friura e pues que aquella conplision primera pierde conviene que pierda todas aquellas cosas que nascen d ellas e demas que quando le fazen la castracion es aun pollo ante que le nasca la cresta e pues que lo fazen primero conviene que le nascan despues e si gelo fazen despues que la cresta es nacida seca se le en guisa que se le cae de la cabeça ca la umidat fria que toma en si le faze perder la umidat caliente e bien asi como la umidat nasce luego tira afuera a la otra esta es la razon por que se faze en guisa que aquella que mas puede reina e tira a la otra afuera e finca ella apoderada e señora del cuerpo e esta es la conclusion d esta demanda que me feziste
